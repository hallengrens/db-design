---
author: hsh
category:
    - fotografi
    - snårestad
    - sverige
    - michelle
published: "2019-07-02"
---
Trean på väg
==================================

[FIGURE src="image/michelle-preg.jpg?w=960&h=440&crop-to-fit&area=0,0,60,20" caption="Bild på Michelle på ängen på baksidan av huset i Snårestad."]

Vi har sedan första barnet alltid tagit en bild på min fru under sista trimestern av graviditeten.

[FIGURE src="image/michelle-preg.jpg?w=340" caption="Den obeskurna originalbilden." class="right w33"]

Den första bilden togs en härlig sommareftermiddag nere på Äspet-stranden i Åhus. Vi hade lyckats tajma vårt besök perfekt så vi var praktiskt taget själva på stranden under någon timmes tid. Det var där och då jag lyckades fånga en av de bästa bilderna jag har på min fru – ohämmat skrattandes i solskenet med sin fina mage.

Nästa bild togs under en resa till Paris under våren 2017. Även detta var ett speciellt ögonblick. Michelle stog i trappan vid Saint Jean i Montmartre; mitt emot Passages de Abbesses där vi drygt 3 år tidigare hade tagit bilden på det äldre paret som beundrar gatkonsten och som hänger hemma på väggen på punchverandan. Så nu stog Michelle där i trappan – samma trappa som jag hade friat till henne i bara ett halvt dygn tidigare; det kändes bara så rätt.

[FIGURE src="image/michelle-preg.jpg?w=340&h=340&crop-to-fit&area=0,0,60,20&sharpen" caption="En uppskärpt närbild." class="left w33"]

Så nu var det dags att ta tredje bilden – och till skillnad från de två tidigare tillfällena så inga planerade resor för tredje trimestern denna gång. Vi hade fullt upp med renovering och att underhålla de två äldre bröderna. Men samtidigt så hade vi fattat ett av de största besluten i vårt liv bara ett par månader tidigare – vi skulle packa ihop hela vår familj och flytta till ett annat land inom ett år. Och tanken var inte att vi skulle åka tid ett tag och sedan återvända till Sverige, nej, tanken var att flytta vårt hem permanent till Frankrike och låta våra söner växa upp i ett Franskt sammhälle.
Det är såklart omöjligt att säga hur detta kommer påverka killarna – det vi däremot kan anta är att våra söner med stor sannolikhet kommer att identifiera sig som Fransoser i framtiden; på samma vis som både jag och min fru har identifierat oss som Svenskar av att växa upp i Sverige trots att vi båda till hälften har utlandsfödda föräldrar. Och även om man bär med sig en del av sina föräldrars arv – så kommer man främst att känna sig hemma där man växer upp.

[FIGURE src="image/michelle-preg.jpg?w=340&h=150&crop-to-fit&area=0,40,71,40&convolve=sharpen-alt" caption="Närbild på glasögon med extra skärpa" class="right w50"]

Därför så kändes det helt rätt att denna sista bild fick tas på ängen bakom vårt hus i Snårestad – antagligen vårt sista hem och utpost i Sverige. Vi har massor med possitiva konnotationer till denna plats och tid; och det känns skönt att ta med sig en del av detta till vårt nya hem.

Denna bild togs 2 juli 2019 med en Nikon D750:

* 78mm brännvidd
* 1/640 s slutartid
* ISO 100

